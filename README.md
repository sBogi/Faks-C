Utorak je, 04:20 ujutro. Kroz gotovo nevidljivi procjep u prljavo bijeloj roleti, na grubu kožu
zabrinutog lica sredovječnog muškarca slijeće zalutali tračak ulične rasvjete. Tišina u
njegovoj sobi je toliko intenzivna da je gotovo bolna. Vrijeme usporava. Čini mu se kao da
između svakog otkucaja srca prođe jedan mandat na čelnoj funkciji izvršne grane vlasti
neke neodređene države. Čekanje postaje neizdržljivo. Muškarac ustaje, pali svjetlo i tihim
korakom se približava kupaoni. Glava mu je klonula, ali skuplja hrabrost te sa blagim
gađenjem pokušava uhvatiti pogled čovjeka u ogledalu. Neprimjetno mu prilazi, toliko
intimno da svaki njegov izdah zamagli lice te sada već neprepoznatljive siluete koja živi u
njegovom domu. „Anđelko?”, šapne svojim hrapavim glasom koji gubi snagu, „Ne, to ne
može biti! Je li ovo stvarno onaj stari Anđelko Dasković, poznat i kao vrsni izvođač
izometrijske vježbe zadržavanja položaja sličnom skleku koja aktivira nekoliko mišićnih
skupina, a vrlo je pogodna za osnaživanje abdominalnog područja?”, glas mu zadrhti.
„Više se ni ne poznajem...”, poraženo izdahne. U tom trenutku iz Anđelkovog pametnog
telefona izleti visokofrekventan ton koji kao mač, ili vrlo oštre uredske škare, zareže ravno
u njegovo srce. Ovo je trenutak koji je čekao. Usamljena kap znoja polako, gotovo
nevoljko, napušta njegovo čelo i klizi u zaborav. Anđelko s oklijevanjem usmjerava pogled
na ekran. Pristigla je nova poruka; „Pošiljatelj: Kum (POSKOK)”. Naime, to piše zato što
mu je tu poruku poslao njegov kum i on radi u POSKOK-u pa ga je tako spremio u imenik
da zna da je to on kad mu šalje poruke ili ga zove. „Dolaze kume...”, piše mali oblačić, „sve
znaju”.
Anđelka se, kako on objašnjava, tereti sa optužbama o provođenju sustavne
„improvizirane imovinske preraspodjele” unutar organizacije čiji je rukovoditelj bio 7 godina
(i sve se činilo ok, ali odjednom ga je zapala ista sudbina kao njegovih 22 asistenta).
Napominje kako se ovdje ustvari samo radi o „nekonvencionalnom knjigovodstvenim
praksama”. Na zamolbe novinara za bilo kakav komentar odgovara samo sa „Povreda
poslovnika!” i zuji okolo pogledom.
Međutim, neposredno nakon zaprimanja ranije navedene poruke od svog kuma, Anđelko
se odlučio na neplanirani godišnji odmor u inozemstvu da se makne od svog tog
nepotrebnog stresa. Vaš je zadatak svojom programerskom ekspertizom pomoći
međunarodnoj agenciji Intercijeli, kojoj je dodijeljena misija pronalaženja i pomaganja
Anđelku da se vrati doma sa odmora na informativni dijalog sa Županijskim sudom o svom
unikatnom pristupu financijama.
Naime, Anđelko žestoko i svesrdno ne želi da njegov godišnji preuranjeno završi.
Granična kontrola, čuo je, poznati su hejteri ovakvih financijskih inovatora pa odlučuje do
svog odredišta iz snova putovati na optimalan način; sa minimalnim brojem graničnih
prijelaza. Intercijeli vas je opskrbio sa dvije visoko povjerljive military-grade neenkriptirane
tekstualne datoteke koje ćete koristiti u ovoj operaciji. U prvoj, countries.txt, nalazi se popis
svih potencijalnih država kroz koje bi Anđelko mogao putovati te države sa kojima svaka
od njih graniči. Format je sljedeći:
Država_A
Granična_1, Granična_2, Granična_3
Država_B
Granična_1, Granična_2
...
Anđelko je sa sobom ponio i nešto gotovinskih sredstava pribavljenih iz svojih
„poduzetničkih pothvata”. Na putu od početne države do finalne destinacije pokušat će
koristiti lokalne sanitarne usluge čišćenja novčanica. U tu svrhu, Intercijeli je samo za vas
pripremio drugi dokument pod nazivom exchange.txt. U njemu se nalazi popis država te
plutajuća (float) informacija koliko jedan euro iznosi u valuti te države. Format je sljedeći:
Država_A
5.27
Država_B
0.82
...
Intercijeli od vas traži da izgradite sustav koji može predvidjeti kretanja i popratiti
potrošačke navike Anđelka Daskovića na njegovom putovanju. Njihovi zahtjevi za ovo
prediktivno-analitičko programsko rješenje su sljedeći...
Očekivani ulaz u program je: početna država iz koje Anđelko kreće, krajnja država u koju
namjerava doći, početna količina eura za koje je poznato da je uzeo sa sobom, broj
transakcija na račune sanitarnih servisa koje je napravio na svom putovanju, te lista tih
transakcija u lokalnim valutama. Transakcije se vrše istim redoslijedom kao i države kroz
koje je prolazio - samo jedna transakcija po državi (da ne izazove previše sumnje lokalnih
hejtera njegovog uspjeha). Međutim, iz ovoga su izuzete početna i završna država u
kojima ne radi ni jednu transakciju kako bi Intercijelu otežao praćenje. Također, od
Intercijelovih bihevioralnih analitičara je došla napomena da Anđelko ne mora nužno
izvršiti transakciju u svakoj državi kroz koju prođe, već je moguće da ih sve obavi samo u
prvih nekoliko.
Izlaz iz programa: Optimalna putanja kroz države kojima se Anđelko kretao (Početna
država -> Država B -> Država C -> ... -> Krajnja država) te koliko eura mu je ostalo nakon
što je iskoristio specijalne usluge čišćenja.
